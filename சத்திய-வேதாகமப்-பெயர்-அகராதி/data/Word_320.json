{"word":"தாண் (Dan)","sections":[{"paragraph":"<h2>(நியாயாதிபதி)</h2>"},{"paragraph":"இவன் யாக்கோபின் ஐந்தாம் மகன். ராகேலின் வேலைக் காரியாகிய பில்காள் இவனைப் பெற்றாள். இவன் பிறந்தபோது ராகேல் \"தேவன் நியாயம் தீர்த்தார்” என்று சொல்லி, தாண் என்று பேரிட்டாள் (ஆதி. 30:5,6)."},{"paragraph":"யாக்கோபு தன் புத்திரரை ஆசீர்வதித்தபோது தாண் தன் ஜனத்தை நியாயம் விசாரிப்பான் என்றும், அவன் வழியில் கிடக்கிற சர்ப்பத்தைப் போலவும், பாதையில் இருக்கிற விரியனைப்போலவும் இருப்பான் என்றும் கூறினான் (ஆதி. 49:16,17). இது அவனுடைய தந்திரப் புத்தியை குறிக்கிறது."},{"paragraph":"<h1>தாண் கோத்திரம்</h1>"},{"paragraph":"பன்னிரு கோத்திரங்களிலும் சிறியதாய் இருந்தபோதிலும், யூதா, எப்பிராயீம் கோத்திரங்களுக்கு அருகே சுதந்தரம் பெற்றதினாலும், கடற்கரையில் குடியேறினதினாலும், மேன்மை பெற்றார்கள். வனாந்தரப் பிரயாணத்தில் இவர்கள் ஆசரிப்புக் கூடாரத்திற்கு வடபுறத்தில் பாளயமிறங்கினார்கள் (எண். 2:25). மோசே கோத்திரங்களை ஆசீர்வதிக்கையில், “தாண் ஒரு பாலசிங்கம். அவன் பாசானிலிருந்து பாய்வான்\" என்றான் (உபா. 33:22). இது அவர்களுடைய கொள்ளையாடும் தன்மையைக் குறிக்கிறது."},{"paragraph":"பின்பு, பெலிஸ்தர் இவர்களை நெருங்கியதால், தங்கள் சுதந்திரத்தை விட்டு வடக்குப் பக்கமாய்ப் போய் குடியேறினார்கள் (நியா. 18:1). தெபொராள் பாடின பாட்டில் இவர்கள் குற்றஞ்சாட்டப்பட்டார்கள் (நியா. 5:17). பிற்காலங்களில் அசீரியர் இந்தக் கோத்திரத்தையும் சிறைகொண்டுபோனார்கள் (2 இரா. 15:29)."},{"paragraph":"<h1>தாண் பட்டணம்</h1>"},{"paragraph":"தாண் கோத்திரத்தார் பூர்வத்தில் \"லாயீஸ்\" என்னும் பெயர் கொண்ட பட்டணத்தைப் பிடித்து தாண் என்று பெயர் வைத்தார்கள் (நியா.18:29)."},{"paragraph":"இந்தப் பட்டணம் இஸ்ரவேல் தேசத்தின் வட எல்லையாக இருந்ததினால் \"தாண் முதல் பெயெர்செபா தேசம் மட்டும்\" (நியா. 20:1) என்ற பழமொழி வழங்கிற்று. யெரோபெயாம் அதைத் திரும்பப் பிடித்தான் (2 இரா. 14:25). எரேமியாவும் இந்தப் பட்டணத்தைப்பற்றி எரே. 4:15லும், 8:16லும் கூறியிருக்கிறான்."}]}