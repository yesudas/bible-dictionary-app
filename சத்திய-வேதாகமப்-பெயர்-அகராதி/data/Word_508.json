{"word":"யேசபேல் (Jezebel)","sections":[{"paragraph":"இஸ்ரவேல் இராஜாவாகிய ஆகாப் என்பவனின் மனைவி. சீதோனியரின் இராஜாவாகிய எத்பாகாலின் குமாரத்தி (1 இரா. 16:31). அசீரியா இஸ்ரவேலுக்கு விரோதமாயிருந்தபடியால் இஸ்ரவேல் தங்கள் பாதுகாப்புக்காக தீரு, சீதோன் தேசங்களின் உதவி பெறும் நோக்கமாய், இந்தச் சம்பந்தம் கலந்திருக்கலாம். அதோடு அவளுக்காக ஆகாப் சமாரியாவில் பாகாலுக்குப் பலிபீடத்தையும் விக்கிரகத் தோப்பையும் உண்டாக்கினான் (1 இரா. 16:32,33). அவளுக்கு நானூற்றைம்பது பாகாலின் தீர்க்கதரிசிகளும் இருந்தார்கள் (1. இரா. 18:19) இதினிமித்தம் அவளுக்கும், எலியா தீர்க்கதரிசிக்குமிடையில் விரோதமுண்டாயிற்று. கர்மேல் மலையின் மேல் இரு பகுதியாருக்குமிடையிலுண்டான வாக்கு வாதத்தின் பயனாக, எலியா பாகாலின் தீர்க்கதரிசிகள் எல்லாரையும் வெட்டிப்போட்டான் (1 இரா. 18:20, 40)."},{"paragraph":"யேசபேல் இதை அறிந்த போது, எலியாவைக் கொன்று போட எண்ணினதால், அவன் புறப்பட்டு வனாந்தர வழியாய்ப் போனான் (1 இரா. அதி. 19)."},{"paragraph":"பின்பு நாபோத்தின் திராட்சைத் தோட்டத்தின் விஷயத்திலும் இவள் முன்னின்று மும்முரமாய்க் காரியங்களை நடப்பித்ததினிமித்தம், ஆகாபின் குடும்பத்துக்கு அழிவுண்டாயிற்று (1 இரா. 21)."},{"paragraph":"ஆகாப் மரித்தப்பின், இவள் பன்னிரெண்டு வருடம் இராஜரீக அதிகாரம் செலுத்தினாள். அகசியா, யோராம் என்பவர்களின் நாள்களிலும் இவளே தலைவியாயிருந்தாள்."},{"paragraph":"பின்பு யெகூ என்பவன் கலகம்பண்ணி, யெஸ்ரயேலுக்குப் போன வேளையில், இவள் தன்னைச் சிங்காரித்துக்கொண்டு, அவனோடு பரிகாசமாய்ப் பேசினதினிமித்தம் கொல்லப்பட்டாள் (2 இரா. 9.30- 32 ) (கி.மு.841)."},{"paragraph":"தியத்தீரா சபைக்கு எழுதப்பட்ட நிருபத்தில் ஒரு யேசபேலைப் பற்றிச் சொல்லியுள்ளது (வெளி. 2:20). இவள் ஒரு பொய்த்தீர்க்கதரிசி என்றும், சமய சம்பந்தமாகப் பொய்ப் போதனைகளைக் கொடுத்தவளென்றும் தெரிகிறது. இப்படிப்பட்டவர்கள் அச்சபையிலிருந்திருக்கலாம். இப்பெயர் மதபேதத்தைக் குறிக்கிறது."}]}