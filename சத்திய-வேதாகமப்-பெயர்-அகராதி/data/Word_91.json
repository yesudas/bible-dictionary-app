{"word":"இன்னோம் பள்ளத்தாக்கு (Hinnom)","sections":[{"paragraph":"<h2>(இலவசம்)</h2>"},{"paragraph":"இது எருசலேமின் தென் பக்கத்திலுள்ள ஒரு பள்ளத்தாக்கு. இன்னோம் புத்திரரின், பள்ளத்தாக்கென்றும் குறித் துள்ளது (யோசுவா. 15:8; 2இரா. 23:10)."},{"paragraph":"இந்தப் பள்ளத்தாக்கிலே யூதா புத்திரர் தங்கள் பிள்ளைகளைத் தகனிக்கும்படி தோப்பேத்தின் மேடைகளைக் கட்டினார்கள் (எரே. 7:31). மனாசே இங்கே தன் குமாரரைத் தீமிதிக்கப் பண்ணினான் (2 நாளா. 33:6). ஆகாஸ் தூபங்காட்டி, தன் குமாரரை அக்கினியில் தகனித்தான் (2 நாளா. 28:3). யோசியா இங்கேயிருந்த தோப்பேத் என்னும் ஸ்தலத்தைத் தீட்டாக்கினான் (2 இரா. 23:10)."},{"paragraph":"யூதர் இந்த இடத்தில் குப்பைக் கூளங்களைப் போடுவது வழக்கமாயிருந்தது. குற்றவாளிகளின் சவங்களும், மிருகங்களின் பிணங்களும் எறிந்து விடப்பட்டதால் எப்பொழுதும் அங்கே நெருப்பு எரிந்துக் கொண்டிருக்கும். இந்த இடத்தின் பெயரிலிருந்து எரிநரகம் என்ற அர்த்தமுள்ள கெகென்னா என்ற பேர் வந்தது."},{"paragraph":"புதிய ஏற்பாட்டில் பாவிகளுக்குக் கிடைக்கப்போகிற நித்திய தண்டனைக்கு உவமானமாய்க் குறித்துள்ளது (மத். 5:22; மாற்கு. 9:47; லூக்கா. 12:5)."}]}