{"word":"நப்தலி (Naphtali)","sections":[{"paragraph":"பன்னிரு கோத்திரப் பிதாக்களில் ஒருவன். யாக்கோபின் ஆறாவது மகன். ராகேலின் வேலைக்காரியாகிய பில்காளின் இரண்டாம் மகன் (ஆதி. 30:7,8)."},{"paragraph":"<h1>நப்தலி கோத்திரம்</h1>"},{"paragraph":"யாக்கோபு எகிப்துக்குப் போகையில் நப்தலியின் நான்கு குமாரரும் கூடப்போனார்கள் (ஆதி. 46:8, 24-26)."},{"paragraph":"சீனாய் மலையடிவாரத்தில் ஜனத்தொகை எடுத்தபோது, இவர்கள் 53,400ம், மோவாப் வெளியில் எடுத்தபோது 45,400ம் இருந்தார்கள் (எண். 1:42, 43; 26:48-50)."},{"paragraph":"வனாந்தரப் பிரயாணத்தில் ஆசேர் அருகே நப்தலி கோத்திரத்தார் பாளயமிறங்கினார்கள் (எண். 2:25-30). இவர்களுக்குக் கொடுக்கப்பட்ட தேசம் யோசுவா. 19:32-39இல் குறித்துள்ளது."},{"paragraph":"கானானியரோடு நடந்த யுத்தத்தின் தொடக்கத்தில், இவர்கள் முன்னேறிச் சென்றார்கள் (நியா 4:6; 5:18). சாலொமோனிடம் வெண்கல வேலை செய்த ஈராம் என்பவன் நப்தலி கோத்திரத்தாளாகிய ஒரு கைம்பெண்ணின் மகன் (1 இரா. 7:13,14)."},{"paragraph":"தாவீது, எப்ரோனிலிருந்த நாள்களில் இந்தக் கோத்திரத்திலிருந்து 31,000 தலைவரும், யுத்தத்துக்குப் போகத்தக்க 37,000 பேரும் அவனுக்கு உதவியாயிருந்தார்கள் (1 நாளா. 12:34). கி.மு. 734இல் சீரிய தேசத்துப் பெனாதாத் இந்தத் தேசத்தைக் கீழ்ப்படுத்திய பின் திகிலாத்பிலேசர் ஜனங்களை அசீரியாவுக்குச் சிறைபிடித்துக் கொண்டு போனான் (1 இரா. 15:20;2 இரா. 15:29),"},{"paragraph":"யாக்கோபின், மோசேயின் கடைசி வார்த்தைகளில் இக்கோத்திரத்தார் ஆசீர்வதிக்கப்பட்டார்கள் (ஆதி. 49:21; உபா.33:23)."},{"paragraph":"நியாயாதிபதிகளில் பாராக் என்பவன் நப்தலி தேசத்தான் (நியா. 4:6). இயேசு செபுலோன், நப்தலி நாடுகளின் எல்லைக்குப் போயிருந்தார் (மத். 4:13,14; ஏசாயா. 9:1,2)."},{"paragraph":"கடைசி நாள்களில் முத்திரை போடப்பட்டவர்களில் இக்கோத்திரத்தாரும் இருக்கிறார்கள் (வெளி. 7:3,6),"}]}