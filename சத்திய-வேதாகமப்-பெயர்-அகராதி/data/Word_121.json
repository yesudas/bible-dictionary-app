{"word":"எத்தியோப்பியா (Ethiopia)","sections":[{"paragraph":"நைல் நதியின் பள்ளத்தாக்கின் மேற் பக்கமாயுள்ள ஒரு தேசம். எபிரேயர் இதைக் “கூஸ்” என்றும், கிரேக்கர் 'மரேசா' என்றும் அழைத்தார்கள்."},{"paragraph":"ஏதேன் தோட்டத்துக் கீகோன் ஆறு, எத்தியோப்பியா தேசம் முழுவதையும் சுற்றி ஓடும் என்று சொல்லப்பட்டுள்ளது (ஆதி. 2:13).துவக்கத்தில் காயீன் சந்ததியார் இங்கே குடியேறினார்கள். கி.மு. 1500-லிருந்து 500 வருடங்களாக எத்தியோப்பியா எகிப்தின் ஆளுகையின் கீழிருந்தது."},{"paragraph":"ஒன்பதாம் நூற்றாண்டில் எத்தியோப்பியனாகிய சேரா பலஸ்தீனாவுக்கு விரோதமாய் படையெடுத்து மரேசா மட்டும் வந்தான். யூதா இராஜாவாகிய ஆசா கர்த்தரை நோக்கி வேண்டிக் கொண்டபோது, கர்த்தர் அவர்களை முறியடித்ததினால் அவர்கள் ஓடிப்போனார்கள். ஆசா அவர்களுடைய பட்டணங்களைக் கொள்ளையடித்துக்கொண்டு திரும்பினான் - 2 நாளா. 14:9-15)."},{"paragraph":"எத்தியோப்பிய இராஜா தீராக்கா அசீரியருக்கு விரோதமாக எசேக்கியா இராஜாவுக்கு உதவியாயிருந்தான் (2 இரா. 19:9)."},{"paragraph":"கி.மு. 605-ல் நெபுகாத்நேச்சார் பார்வோன் நேகோவின் இராணுவத்தை முறிய அடித்தபோது, உதவிக்குப்போன எத்தியோப்பியரும் தோற்கடிக்கப்பட்டார்கள் (எரே. 46:9)."},{"paragraph":"கம்பிசீஸ் என்பவன் எகிப்தை ஜெயித்தபோது எத்தியோப்பியாவும் பெர்சிய இராஜ்யத்துக்குக் கீழ்ப்பட்டது (எஸ்.1:1), எத்தியோப்பியா வுக்கும், அரேபியாவுக்கும் சம்பந்தம் இருந்ததாகத் தெரிகிறது (2 நாளா. 21:16)."},{"paragraph":"அகாஸ்வேரு இந்து தேச முதல் எத்தியோப்பியா தேசம் வரை அரசாண்டான் (எஸ். 1:1)."}]}