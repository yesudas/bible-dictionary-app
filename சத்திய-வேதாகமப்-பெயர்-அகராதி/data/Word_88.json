{"word":"இதுமேயா (Idumea)","sections":[{"paragraph":"<h2>(ஏதோமின் தேசம்)</h2>"},{"paragraph":"ஏதோம் என்பது கிரேக்க பாஷையில் இதுமேயா எனப்பட்டது. மோவாபுக்குத் தென்பக்கமாயும், சாக்கடலுக்குத் தென்கிழக்குப் பக்கமாயுள்ள ஒரு விசாலமான தேசம் (ஏசாயா 34:5,6; எசே. 35:15; 36:5; மாற்கு 3:8)."},{"paragraph":"ஓரியர் இத்தேசத்து பூர்வீக குடிகள். ஏசாவின் சந்ததியார் அங்கே குடியேறினபோதிலும், அவர்கள் முற்றாய் ஓரியரைக் கீழ்ப்படுத்த வில்லை (ஆதி. அதி. 36)."},{"paragraph":"இதுமேயர்-ஏரோது குடும்பத்தார்."},{"paragraph":"இஸ்ரவேலர் எகிப்திலிருந்து புறப்பட்டு காதேஸ் மட்டும் வந்து, இதுமேய தேசத்தின் வழியாய்ப்போக உத்தரவு கேட்டபோது, ஏதோம் உத்தரவு கொடுக்கவில்லை. ஆகையால் இஸ்ரவேலர் விலகிப் போனார்கள் (எண். 20:14-21). பிற்பாடு இரு பகுதியாருக்கும் நெடுங்காலம் யுத்தம் நடந்தது. கடைசியாய் தாவீது அவர்களைக் கீழ்ப்படுத்தினான்."},{"paragraph":"கி.மு. 587-ல் எருசலேம் பிடிபட்டபின், ஏதோமியர், யூதா தேசத்தில் குடியேறினார்கள். அந்தப் பகுதி 'இதுமேயா' என்று சொல்லப்பட்டது (மாற்கு. 3:8). அதன் தலைப்பட்டணம் 'எபிரோன்'."},{"paragraph":"மக்கபேயு யூதாஸ் என்பவன் கி.மு. 165-ல் இந்தப் பட்டணத்தை கைவசப்படுத்தினான். பின்பு யோவான் கோகானு என்பவன் கி.மு. 125-ல் இதைக் கீழ்ப்படுத்தி அங்கிருந்த ஜனங்கள் யூதருடைய மார்க்கத்தை ஏற்றுக்கொள்ளும்படி செய்தான். ரோமர் இந்தத் தேசத்தை கைப்பற்றினபின், இதுமேயனாகிய அந்திப்பேற்றரை யூதேயா தேசத்தின் தேசாதிபதியாக்கினார்கள். பின்பு 'மகா ஏரோது' தேசாதிபதியானான்."},{"paragraph":"யூதேயா பிடிபட்டதோடு, இதுமேயாவின் பெயரும் நின்று போயிற்று."}]}