{"word":"கானானியர் (Cananites)","sections":[{"paragraph":"இவர்கள் கானான் என்பவனின் சந்ததியார். கானான் தேசத்தின் குடிகள் அராபிய வனாந்தரத்திலிருந்து கி.மு. 3000க்கு முன், பலஸ்தீனாவுக்கு வந்து, தேசத்தைச் சீர்ப்படுத்தினார்கள்."},{"paragraph":"இவர்கள் மூன்று அட்சர வரியை நினைத்து உண்டு பண்ணினார்கள். இவைகளில் ஒன்றாகிய பெனிக்கேயருடைய அட்சர வரி, மேல் தேசங்களின் எழுத்துகளுக்கு மூலப் பிரதியாயிற்று. இந்த ஜனங்கள் கடலருகேயும், யோர்தான் அண்டையிலும் குடியிருந்தனர் (எண். 13:29). இஸ்ரவேலர் அங்கே போனபின், அத் தேசத்தில் குடியிருந்த அமலேக்கியர், ஏத்தியர், எபூசியர், எமோரியர் முதலியவர்களுடைய தேவர்களைப் பினபற்றாதிருக்கும்படி, அவர்களைத் தேசத்திலிருந்து சங்காரம் பண்ண வேண்டுமென்று மோசே கட்டளை கொடுத்தான் (உபா. 20:17). ஆகிலும் அவர்கள் முற்றாய் துரத்தப்படவில்லை (நியா. 1:27-36). சில கானானியர் தேசத்தில் இருந்து கொண்டு, இவர்களை நெருக்கினார்கள். அவர்களுடைய தேவர்கள் இவர்களுக்குக் கண்ணியானார்கள் (நியா. 2:3)."},{"paragraph":"மீந்திருந்த புறஜாதி ஜனங்களைச் சாலொமோன் அமஞ்சி வேலை செய்ய அடிமைப்படுத்தினான் (1 இரா. 9:20,21)."},{"paragraph":"கானான் தேசத்து வட பக்கத்தில் இருந்த பெனிக்கேயர் பலத்த ஜாதியானார்கள். அவர்கள் சூரிய தேவனையும், பாகாலையும், சந்திரதேவியாகிய அஸ்ரோத்தையும் சேவித்தார்கள். நரபலியும் செலுத்தப்பட்டது. மேலும் அவலட்சணமான கிரியைகளும் நடந்தன. பாகால் வணக்கம் அத்தாலியாளால் இஸ்ரவேலில் ஏற்பட்டது (2 நாளா. 24:7)."}]}