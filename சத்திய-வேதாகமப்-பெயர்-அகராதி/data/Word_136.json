{"word":"எமோரியன்(ர்) (Amorite)","sections":[{"paragraph":"கி.மு. இரண்டாயிரம் வருடத்துக்கு முன்னிருந்த ஒரு பலத்த ஜாதி. இவர்கள் அரேபியா வனாந்திரத்திலிருந்து புறப்பட்டு ஒரு பகுதியார் பாபிலோனியாவுக்குப் போய், குடியேறி இராஜாங்கத்தை ஏற்படுத்தி அரசாண்டார்கள். இருநூறு வருடங்களாய் ஒரு குலத்தரசர் ஆளுகை செய்தார்கள். அவர்களில் ஹமுறாபி (Hammurabi) என்பவன் பேர் பெற்றவனாயிருந்தான். மற்றொரு பகுதியார் சீரியா, பலஸ்தீனா நாடுகளுக்குப் போய்க் குடியேறினார்கள்."},{"paragraph":"எமோரியரின் முற்பிதா கானான் (ஆதி. 10:16). ஆபிரகாம் மம்ரே என்னும், எமோரியனின் சமபூமியில் குடியிருந்தான் (ஆதி. 14:13). கானானிலிருந்த எமோரியருடைய தேசத்தையும் இஸ்ரவேலருக்குக் கொடுப்பேனென்று தேவன் மோசேக்குச் சொன்னார் (யாத். 3:8). இஸ்ரவேலர் தங்கள் பிரயாணத்தில் எமோரியரின் இராஜாவாகிய சீகோனிடம் அவனுடைய தேசத்தின் வழியாய்ப் போக உத்தரவு கேட்டபோது, அவன் அவர்களுக்கு விரோதமாய் யுத்தம் பண்ணினான். இஸ்ரவேலர் அவனைக் கொன்று, அவனுடைய தேசத்தைக் கட்டிக்கொண்டார்கள் (எண். 21:23-25; உபா: 2:24-37)."},{"paragraph":"ரூபன், காத், மனாசேயின் பாதி கோத்திரம் ஆகிய இவர்களுக்கு மோசே எமோரியரின் தேசத்தையும், பட்டணங்களையும் கொடுத்தான் (எண். 32:33). இஸ்ரவேலர் இப்படியே எமோரியரின் தேசத்தில் குடியிருந்தார்கள் (எண். 21:31)."},{"paragraph":"எமோரியரின் ஐந்து இராஜாக்களும், கிபியோனியருக்கு விரோதமாகப் போன வேளையில், யோசுவா அவர்களோடு யுத்தம் பண்ணி அவர்கள் ஓடிப்போகும்போது, கர்த்தர் வானத்திலிருந்து பெரிய கற்களை விழப் பண்ணினார். அவர்கள் செத்தார்கள் (யோசுவா.10:1-11)."},{"paragraph":"எமோரியர் இஸ்ரவேலரால் துரத்தப்படவில்லை. தாண் கோத்திரத்தாரை எமோரியர் எதிர்த்தபோதிலும், யோசேப்பின் குடும்பத்தாருக்குப் பகுதிக் கட்டினார்கள் (நியா.1:35)."},{"paragraph":"சாலொமோன் எமோரியரையும் அமஞ்சி வேலை செய்ய அடிமைப்படுத்தினான் (1 இரா. 9:21)."},{"paragraph":"சீகோனின் மரணத்தோடு எமோரியரின் இராஜ்யம் அற்றுப் போயிற்று. அசீரியர் எழும்பினபோது அவர்களுடைய பெயரும் மங்கிற்று."}]}